# Editory kódu

Editor kódu je místo, v němž programátoři tráví většinu času.

Editory kódu se dělí na dva hlavní druhy: vývojová prostředí (IDE) a textové editory. Mnozí lidé používají jeden nástroj od každého druhu.

## IDE

Pojem [vývojové prostředí](https://cs.wikipedia.org/wiki/Vývojové_prostředí), zkráceně IDE (z anglického Integrated Development Environment) označuje silný editor s mnoha schopnostmi, které obvykle fungují nad „celým projektem“. Jak název napovídá, není to pouhý editor, ale plnohodnotné „vývojové prostředí“.

IDE načítá projekt (který se může skládat z mnoha souborů), umožňuje navigaci mezi soubory, poskytuje automatické doplňování založené na celém projektu (nejenom na právě otevřeném souboru) a spolupracuje se systémem správy verzí 
(např. [git](https://git-scm.com/)), testovacím prostředím a dalšími pomůckami na „projektové úrovni“.

Pokud jste si IDE ještě nevybrali, zvažte následující možnosti:

- [Visual Studio Code](https://code.visualstudio.com/) (různé platformy, zdarma).
- [WebStorm](http://www.jetbrains.com/webstorm/) (různé platformy, placené).

Pro Windows existuje také „Visual Studio“ (nezaměňovat s „Visual Studio Code“), což je placený, ale silný editor pouze pro Windows, velmi vhodný pro platformu .NET, který funguje dobře i pro JavaScript. Má i neplacenou verzi [Visual Studio Community](https://www.visualstudio.com/vs/community/).

Mnoho IDE je placených, ale mají zkušební dobu. Jejich cena je obvykle zanedbatelná ve srovnání s platem kvalifikovaného vývojáře, takže si bez obav vyberte to, které se vám zdá nejlepší.

## Textové editory

„Lehké“ textové editory (z anglického „lightweight editor“) nejsou tak silné jako IDE, ale jsou rychlé, elegantní a jednoduché. Používají se zejména k okamžitému otevření a editaci souboru.

Hlavní rozdíl mezi „textovým editorem“ a „IDE“ je, že „IDE“ pracuje na projektové úrovni, takže si při spuštění načítá mnohem více dat, analyzuje strukturu projektu, je-li to zapotřebí, a podobně. Potřebujeme-li editovat pouze jeden soubor, textový editor bývá mnohem rychlejší.

V praxi mají textové editory obvykle množství nadstaveb včetně syntaktických analyzátorů a automatického doplňování podle souborů v celém adresáři, takže mezi textovými editory a vývojovými prostředími neexistuje ostrá hranice.

Vaši pozornost si zasluhují následující možnosti:

- [Atom](https://atom.io/) (různé platformy, zdarma).
- [Visual Studio Code](https://code.visualstudio.com/) (různé platformy, zdarma).
- [Sublime Text](http://www.sublimetext.com) (různé platformy, shareware).
- [Notepad++](https://notepad-plus-plus.org/) (Windows, zdarma).
- Také [Vim](http://www.vim.org/) a [Emacs](https://www.gnu.org/software/emacs/) jsou výborné, jestliže je umíte používat.

## Nehádejme se

Ve výše uvedených seznamech jsou zmíněny editory, které já nebo moji přátelé, které považuji za dobré vývojáře, dlouhou dobu používáme a jsme s nimi spokojeni.

Svět je velký a existují v něm i jiné skvělé editory. Vyberte si prosím ten, který se vám nejvíce líbí.

Výběr editoru, stejně jako výběr každého nástroje, je individuální záležitost a závisí na projektech, zvyklostech a osobním vkusu každého vývojáře.
